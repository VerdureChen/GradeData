普少习吏事2，寡学术，及为相，太祖常劝以读书。晚年手不释卷，每归私第4，户启箧5取书，读之竟日。及次日临政，处决如流。既薨，家人发箧视之，则《论语》二十篇也。普性深沉有岸谷，虽多忌克，而能以天下事为己任。宋初，在相位者多龌龊循默，普刚毅果断，未有其比。尝奏荐某人为某官，太祖不用。普明日复奏其人，亦不用。明日，普又以其人奏，太祖怒，碎裂奏牍掷地，普颜色不变，跪而拾之以归。他日补缀旧纸，复奏如初。太祖乃悟，卒用其人
