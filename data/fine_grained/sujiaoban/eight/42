板印书籍，唐人尚未盛为之。五代时始印五经，已后典籍皆为板本庆历中有布衣毕昇，又为活板。其法：用胶泥刻字薄如钱唇，每字为一印，火烧令坚。先设一铁板，其上以松脂、蜡和纸灰之类冒之。欲印，则以一铁范置铁板上，乃密布字印，满铁范为一板，持就火炀之，药稍熔，则以一平板按其面，则字平如砥若止印三二本，未为简易；若印数十百千本，则极为神速。常作二铁板，一板印刷一板已自布字，此印者才毕，则第二板已具，更互用之，瞬息可就。每一宇皆有数印，如“之”“也”等字，每宇有二十余印，以备一板内有重复者。不用，则以纸帖之每韵为一帖，木格贮之。有奇字素无备者，旋刻之，以草火烧，瞬息可成。不以木为之者，文理有疏密，沾水则高下不平，兼与药相粘，不可取心；不若燔土，用讫再火令药熔，以手拂之，其印自落，殊不沾污。昇死，其印为予群从所得，至今保藏。
